İşitme engelli bireylerin günlük yaşamda karşılaştığı zorluklardan biri, çevresel sesleri ve insan konuşmalarını algılayamamaları nedeniyle güvenliklerini sağlamakta ve toplumsal yaşama katılımlarını sağlıklı bir şekilde sürdürmekte zorluk çekmeleridir. Geleneksel işaret dili, bu bireylerin iletişim ihtiyaçlarını yalnızca işaret dili bilen kişilerle sınırlı kılarken, seslerin tehlike yaratabilecek durumları önceden haber verme veya çevreyle daha etkili etkileşimde bulunma gibi önemli işlevleri göz ardı edilebilmektedir.
Bu araştırma önerisinde, işitme engelli bireylerin ihtiyaçlarını gözeterek sesleri analiz eden ve tanıyan bir uygulama geliştirilmesi hedeflenmektedir. Önerdiğimiz mobil ve web tabanlı uygulama, çevre sesleri ve konuşmaları gerçek zamanlı olarak tanıyarak kullanıcılara metin, titreşim veya görsel bildirimlerle iletecektir. Bu kapsamda, uygulama hem çevre seslerinin (örn. tehlike yaratan siren veya alarm sesleri) hem de insan konuşmalarının analiz edilmesi, yazıya dökülmesi ve kullanıcıya yüksek doğruluk oranıyla sunulmasını sağlayacaktır. Kullanıcı dostu bir arayüz ve yapay zekâ destekli yüksek doğruluklu ses tanıma, çoklu dil desteği ve duygu analizi gibi özellikleriyle uygulama, işitme engelli bireylerin sosyal ve bağımsız yaşam becerilerine katkı sağlamayı amaçlamaktadır.
Projenin teknik altyapısı, JavaScript ve Python dillerinde geliştirilmiş yapay zekâ modellerine dayanacak; OpenAI'nin Whisper modeli ile çoklu dil desteğine sahip konuşma tanıma, Google YAMNet ile çevresel ses tanımlama, duygu analizi için wav2vec2 veya emotion2vec modelleri gibi açık kaynak modeller kullanılarak eğitim ve geliştirme süreci yürütülecektir. Proje yönetimi, ön yüz tasarımından modellerin seçimi ve eğitilmesine, arka uç entegrasyonundan kullanıcı geri bildirimine kadar dört aşamalı bir süreç olarak planlanmıştır.
Bu çalışmanın özgünlüğü, yalnızca konuşma tanıma ve çeviri yetenekleri sunmakla kalmayıp çevre seslerinin ayrıntılı analizi ve güvenlik odaklı tehlike uyarı sistemlerini bir arada sunarak işitme engelli bireylerin sosyal yaşam kalitesine önemli katkılarda bulunacak olmasından kaynaklanmaktadır. Çalışma sonucunda, işitme engelli bireyler için erişilebilir, güvenli ve bağımsız bir yaşam sağlanmasına yönelik yeni bir uygulama sunulması hedeflenmektedi
